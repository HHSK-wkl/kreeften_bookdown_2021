# Discussie 

## Toestemming visrechthebbenden

Vanwege de visserijwet is het voor dit onderzoek nodig om toestemming van de visrechthebbenden te verkrijgen. Alle visrechthebbenden die hebben gereageerd gaven toestemming. Een deel van de visrechthebbenden (32%) heeft echter niet gereageerd. Het is hierdoor niet duidelijk of zij bezwaren hebben tegen het onderzoek of dat ze niet de moeite hebben genomen om te reageren.

Hoewel de bereidheid om toestemming te verlenen groot was, is het proces wel tijdrovend. Het moeten regelen van toestemming is daarmee een belangrijke hindernis voor goed kreeftenonderzoek. Het kost veel tijd en het waterschap is afhankelijk van de welwillendheid van visrechthebbenden. Het zou wenselijk zijn als de wettelijke regels worden aangepast om dit onderzoek beter te faciliteren.


## Rode Amerikaanse Rivierkreeft dominant

Net als in 2020 is ook in 2021 de Rode Amerikaanse Rivierkreeft veruit het meeste aangetroffen: op de meeste locaties en in de grootste aantallen. Deze soort graaft veel in de oevers en is een echte alleseter. In tegenstelling tot de andere kreeftensoorten verspreidt deze soort zich ook over land. Door deze eigenschappen en door de grote aantallen heeft deze soort waarschijnlijk de grootste impact op het ecosysteem. Eventuele maatregelen zullen zich dan ook vooral moeten richten op de Rode Amerikaanse Rivierkreeft.

## Minder kreeften in Schieland

In Schieland zijn er op minder locaties kreeften aangetroffen dan in de Krimpenerwaard. Op de locaties in Schieland was het aantal kreeften per locatie ook kleiner. Mogelijk komt dit doordat de kreeften Schieland nog niet gekoloniseerd hebben. Het is echter ook mogelijk dat het gebied van Schieland minder geschikt is als leefgebied voor de rivierkreeften. Een mogelijke verklaring voor dit verschil is het verschil in bodemsoort: de Krimpenerwaard is een veengebied terwijl in Schieland de bodem op de meeste plaatsen uit klei bestaat. Door het kreeftenonderzoek in de komende jaren te blijven herhalen ontstaat hier na verloop van tijd meer duidelijkheid over.

## Veranderde verspreiding

De Rode Amerikaanse Rivierkreeft is in 2021 in ongeveer hetzelfde gebied aangetroffen als in 2020. Van de andere soorten is de verspreiding wel veranderd. Hoewel de Gestreepte en Gevlekte Amerikaanse Rivierkreeft allebei in een groter gebied zijn gevonden is het niet duidelijk of ze zich in het afgelopen jaar verder verspreid hebben. 
Het is ook mogelijk dat de meetlocaties in 2020 toevallig naast hun leefgebied lagen. Pas als de locaties van 2020 opnieuw bemonsterd zijn (in 2023) is met meer zekerheid te zeggen of de verspreiding daadwerkelijk is toegenomen. 


